ECLOGA m. 75-150 93

stultitiam, ne forte putes sapientius illos
vivere qui splendent auro, qui murice fulgent.
His oculis vidi tunicis plerosque superbis
vestiri atque foro regali incedere gressu
quos secreta fames premit atque domestica egestas. 120
stultius his certe nihil est; opulentia ficta,
paupertas et segnities et inertia vitae
vera„ quid est aliud quam desipientia vera?
vidi etiam patres (o rem indignam atque nefandam)
dum segnes dormire volunt et vivere laute,
prostituisse suas vulgo cum coniuge natas;
quid peius? quid perfidius? quid stultius umquam?
F. Quid si vitam alio nequeunt traducere pacto?
C. Cum totidem quot nos habeant animasque manusque,
dic cur vitam alio nequeant traducere pacto. 130
Est etiam cuius vecors industria vanas
quaerat opes, ubi nullus opes invenit ab aevo:
aes lavat herbarum sucis et vertere in aurum
aestimat ac nigra semper fuligine pallet.
est qui, dum tellure latens desiderat aurum,
dat magicis operam studiis et tempora perdit;
quid levius? quid futilius? quid inanius umquam?
omnia, ne veniant ad opus telluris et agri,
omnia pertemptant3 ut agant nihil, omnia versant.
semper agunt, numquam peragunt. ex faenore victum 140
infamem extorquent3 vi, fraude dolisque laborant.
mille viis opibus, mille insidiantur honori.
nos capras et oves armentaque pascimus, illi
accipitres, catulos et equos et cercopithecos.
rusticus est ovium pastor, volucrumque canumque
civis; utrum melius, te iudice, nobiliusque,
o Fulica‚ utilitas unde et opulentia maior?
F. Si venit ex nostris operis opulentia maior,
civibus unde igitur tantarum copia rerum?
C. Ex vi, fraude, dolis; vi, fraude dolisque laborant. 150
nonne vides, insane, ut nos crudeliter urgent,
quo capiunt astu? nos irretire loquendo
sacrum offerre putant et opus sublime piumque.
huc aures oculosque adigunt, huc ora manusque.
F. Unde urbanarum tibi tanta peritia rerum?
C. Haec didici quondam ductis in moenia capris,

